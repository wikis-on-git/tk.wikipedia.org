XVI asyrda [[Türkmenistan]]yň [[Etrek]], [[Gürgen]] etraplarynda ýaşap geçen görnükli türkmen [[serdar]]y Aba serdar türkmeniň [[okly taýpasy]]nyň [[kethuda]]sy bolupdyr. Ol türkmen taryhynda “[[Aba serdaryň gozgalaňy]]” ady bilen belli bolan [[halk gozgalyňy]]na başarjaň serkerde hökmünde ýolbaşçylyk edipdir. Bu gozgalaňyň döremegine halk köpçüliginiň çykgynsyz jebir-sütemlere sezewar edilmegi sebäp bolupdyr. 

Şol döwürlerde Etrek, Gürgen türkmenleri ([[gökleň]], okly, [[ýemreli]] we beýlekiler) [[Hywa hanlygy]]nyň raýaty hökmünde [[Horezm]] soltanlaryna agyr [[salgyt]] (pul, mal we nöker) töleýär ekenler. Munuň üstesine-de [[1550]]-nji ýylda [[Eýran]]yň [[Astrabat]] welaýatynyň täze [[häkim]]i [[Keçel Şahberdi]]niň hem türkmenlerden agyr paç ýygnamaga synanyşmagy netijesinde, halys degnasine deglen halk ezijilere garşy aýaga galýar. 

Gozgalaňçylar Aba serdaryň baştutançylygynda Eýranly salgyt ýygnaýjylaryň ýolbaşçysy hem-de Keçel Şahberdiniň garyndaşy [[Şatyr beg]]i öldürýär. Muny eşidip, gahar-gazaba münen Keçel Şahberdi türkmenleriň üstüne agyr goşun çekip barýar. Okly türkmenleri onuň goşunyny derbi-dagyn edip, özüni hem tutup öldürýärler. 

Şondan soň gozgalaňyň dabarasy dag aşýar. Bütün türkmen obalaryna, şeýle hem Astrabadyň käbir etraplaryna ýaýraýar. Eýran şasy [[Tahmasp şa]]nyň (1527-1578) uly goşun iberip, Aba serdaryň gozgalaňyny ýatyrmak üçin eden birnäçe synanyşyklary şowsuz bolupdyr. 

Aba serdar Eýran bilen öňden urşup gelýän [[özbek]] hökümdary [[Aly soltan]] bilen ylalaşyk baglaşýar we onuň  köpüsi özbeklerden ybarat bolan [[goşun]]yna daýanyp, Eýran goşunlarynyň [[1554]]-nji hem-de [[1557]]-nji ýyllarynda uly hüjümlerini kül-peýkun edýär. Bu ýeňişler Aba serdara uly şöhrat getirýär. Ol bütün Astrabat welaýatyny diýen ýaly öz raýatlygyna geçirýär. 

Türkmen atly ýigitleriniň serkerdesi Aba serdaryň bu söweşleriniň netijesinde bütün [[kenarýaka türkmenleri]] 10-12 ýyllap Eýran häkimiýetlerine garaşsyz bolupdyrlar.  Gozgalaň netijesinde Etrek [[sähra]]laryndaky türkmen taýpalarynyň birleşmesi emele gelipdir. Birleşme Aba serdar öldürilenden (ol ukuda ýatyrka Eyran häkimiýetleriniň ýörite tabşyrgy bilen, öz [[pars]] aýalynyň [[gul]]y tarapyndan öldürilýär) soň hem birnäçe wagtlap dowam edipdir we türkmenleriň özbaşdaklygyny gorap saklapdyr. 

Batyr serkerde Aba serdaryň baştutanlyk eden gozgalaňy onuň öldürilmegi bilen kem-kemden ýatyşan hem bolsa, Türkmen halkyna syýasy taýdan uly abraý getiripdir. Soň-soňlar hem Astrabat ülkesinde türkmenleriň täsiri güýçli bolupdyr. Umuman, Aba serdar türkmen halkynyň azatlygy, garaşsyzlygy ugrunda jan aýaman göreşen gaýduwsyz serkerde hökmünde taryhda yz galdyran şahslaryň biridir.

[[Category:Serdarlar we Hanlar]]
