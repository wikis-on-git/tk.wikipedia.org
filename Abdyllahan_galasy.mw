'''Abdyllahan Gala''' - Baýramaly şäheriniň demirgazyk-gündogar çetinde ýerleşýän gadymy ýadygärlik. Ol köne Mary şäheriniň galyndylarynyň bir bölegi bolup, 15-nji asyryň 1-nji ýarymynda bina edilýär. Galanyň günorta-günbatar diwarynyň uzynlygy 695 m. günorta-gündogar düwary bolsa 630 m. barabar. Diwaryň galynlygy 2,5-3 m. käýerlerde 6 m. ýetýär. Onuň beýikligi 5-7 m. Abdyllahan galanyň dört burçynda äpet tegelek küňreler, diwarlaryň ugrynda bolsa ululy-kiçili 42 küňre ýerleşýär. Abdyllahan gala 44 goranyş küňresi bilen berkidilýär. Abdyllahan galanyň iki sany derwezesi bolup, Eýrandan, Horezmden, Samarkantdan, Buharadan, Toharystandan we beýleki ýurtlardan gelen täjirler şol derwezelerden şähere giripdirler hem-de söwda işleri bilen meşgullanypdyrlar. Galanyň içinde meçjit, medrese, köşk, birnäçe howuz we ş. m. ýerleşýär. Metjidiň üç tarapdan girelgesi bolup, onuň içi birnäçe otagdan ybarat. Medresäniň jaýy özbaşdak bolman, metjit bilen birlikde tutuş bir ymaraty emele getirýär. Galanyň demirgazyk-gündogar burçunda hökümet köşgi ýerleşýär. Köşk hem goranyş küňreleri bilen berkidilýär. Abdyllahan galada şäheriň arassaçylygyna belli bir derejede üns berlipdir. Kir suwlary we ş. m. hapa suwlar çem gelen ýere dökülmän, guýy şeklinde gazylan çukurlara çekilen keramiki turbalar arkaly akdyrylypdyr. Gala, esasan, günorta tarapdan akyp geçýän kanalyň suwy bilen üpjün edilipdir. Ondan başga-da galanyň içinde 4 sany uly howuz bolup, olarda köp suw saklanypdyr.
