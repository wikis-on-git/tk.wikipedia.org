'''Dürenstein söweşi''' ('''Dürrenstein söweşi''' ýa-da '''Dürnstein söweşi''' hem diýilýär) [[Napoleonçylyk Uruşlary|Napoleonçylyk Uruşlarynyň]] [[Üçünji Koalisiýa Urşy]] döwründe bolup geçen çaknyşyk.  Söweş [[11 noýabr]] [[1805]]-de, [[Ulm söweşi|Ulm söweşinden]] üç hepde soň [[Austerlitz söweşi]]nden bolsa üç hepde ozal [[Awstriýa|Awstriýanyň]] [[Wachau jülgesi]]nde ýerleşýän Dürenstein (häzirki [[Dürnstein]]) şäheriniň golaý-goltumynda, [[Dunaý derýasy|Dunaý derýasynyň]] boýunda, [[Şirýürekli Richard| Şirýürekli Richardyň]] bendilikde saklanylan galasynyň alkymynda bolup geçdi.

[[Napoleon|Napoleonyň]] [[Fransiýa|fransuz]] goşunynyň esasy korpusy Dunaý derýasynyň günorta ýakasy bilen  yza çekilýän [[Russiýa imperiýasy|rus]] hem-de [[Awstriýa imperiýasy|awstriýa]] soýuzdaş goşunlarynyň söbügine münüp [[Wena]] şäherine tarap müňzäp barýardy. Rus hem-de awstriýa goşunynyň yza çekilmegini bökdemek niýeti bilen VIII fransuz korpusyny Dunaý derýasynyň demirgazyk ýakasyny syryp ýöremekligi üçin ugratdy. VIII korpus [[Fransiýanyň marşaly|marşal]] [[Édouard Mortier| Édouard Mortieriň]] umumy ýolbaşçylygyndaky üç sany pyýada goşun hem-de bir sany kawaleriýa diwiziýasyndan ybaratdy.  Bu korpus 1805-nji ýylyň noýabr aýynyň başynda [[Linz]]de hem-de [[Passau]]da Dunaý derýasyny kesip geçdi we pyýada goşun Dunaýy alkymlap gündogarlygyna tarap ugrady, korpusyň kawaleriýa diwiziýasy bolsa, has dermirgazykda aňtaw işlerini geçirdi. [[General Gazan|General Gazanyň]] diwiziýasy (6,000 adam çemesi) başy çekip barýardy, onuň yz ýany bilen bolsa [[General Dupont|general Dupontyň]] diwiziýasy (4,000 adam) bir günlük menzilden gelýärdy,  [[General Dumonceau|general Dumonceaunyň]] diwiziýasy (4000 adam) tyly  goraglaýardy. Korpusa Dunaýyň beýleki kenary bilen aragatnaşygy üpjün etmekde bir flotiliýa goldaw berýärdi.

Mortieriň korpusynyň başyny çekýän diwiziýa [[10 noýabr]] [[1805]]-de Dürnsteine baryp ýetdi hem-de şäheriň günorta eteginde rus dozory bilen tutluşyga girdi. Rus [[Feldmarşal|feldmarşaly]] [[Mihail Illarionowiç Kutuzow|Mihail Illarionowiç Kutuzowyň]] birçak soýuzdaşlaryň ähli goşunyny Dunaýyň bu tarapyna geçirendiginden Mortieriň habary ýokdy, şonuň üçin hem VIII korpus san taýdan agdyklyk edýän güýçler bilen ýüzbe-ýüz boldy. Soýuzdaşlar Gazanyň ýekelikdäki diwiziýasynyň üstüne çozmak mümkinçiliginden peýdalandylar. [[Pýotr Bagration|Bagrationyň]] korpusy tarapyndan goldanylýan [[Mihail Andreýewiç Miloradowiç|Miloradowiçiň]] korpusy Gazanyň diwiziýasyna gündogar tarapdan ýakynlaşyp, fransuzlary duran ýerlerinden butnatmaly däldi, [[Dmitriý Dohturow|Dohturow]] bilen [[Strick| Strickiň]] baştutanlygyndaky iki sany korpus bolsa, fransuzlaryň deňinden aýlanyp geçip, günbatar we demirgazyk tarapdan olaryň üstüne çozmalydy.

[[11 noýabr]] [[1805]]-de, Miloradowiçiň goşunyna degişli bir kolonna Mortieriň awanpostlaryna hüjüm etdi. Mortier general Gazana garşylyklaýyn hüjüme geçmekligi hem-de [[Stein]] şäherine baka gündogara tarap herekete geçmekligi buýruk berdi.  Ol hem ur-tut öňe okduryldy, emma tiz wagtdan garşydaş goşunyň arýergarddan has güýçlüdigi mesaňa-mälim boldy. Garpyşyk [[Ýokarky Loiben]], [[Aşaky Loiben]] we [[Rothenhof]] obalarynda dowam etdi.  Mortier Dupontyň diwiziýasyna Gazanyň ysgyndan gaçan goşunyna kömek bermek üçin öňe tarap alňasamaklygy buýurdy. Şol wagt, Strickiň kolonnasy gelip ýetdi, ýöne 4-nji Fransuz otrýadynyň berk gaýtawul bermegine duçar bolup yza çekildi. 

Günortan sagat 2 töwereginde söweşe böwşeňlik aralaşdy, sebäbi Mortier Duponta, Kutuzow bolsa Dohturowa garaşýardy. Dohturow ilkinji bolup geldi we fransuzlary Dürnsteinden gysyp çykardy.  Iki sany uly goşunyň arasyna düşen fransuzlar Dürnsteiniň üsti bilen yza tarap böwsüp geçmeli diýen netijä geldiler. 100-nji pyýada toparyň başy çekmeginde fransuzlar garaňky gatlyşan badyna hüjüme geçdi. Dupontyň diwiziýasy hem tüýs wagtynda gelip ýetişdi-de, Dohturowyň korpusyny arka tarapyndan gabap şäherden kowup çykardy. Mortier bolsa derýadaky flotiliýadan peýdalanyp öz korpusyny günorta kenara ewakuirlemäge maý tapdy. Gazan 1,800 esgerini, soýuzdaşlar bolsa 2,000 çemesi adamyny, şol sanda imperatorlyk feldmarşaly Schmidti ýitirdi.  

Iki tarap hem özüniň ýeňiş gazanandygyny öňe sürýär: fransuzlar söweş meýdanyny taşlap gitdiler, ýöne welin ruslar hem özleriniň san artykmaçlygyndan peýdalanyp bilmediler.
