[[Image:Gurbannnazar eziz.jpg|150px|thumb|right| Gurbannazar Ezizow ]]
'''Gurbannazar Ezizow'''
([[1940]]-[[1975]])

Gurbannazar Ezizow - talantly türkmen şahyry, [[Türkmenistan]]yň [[Magtymguly]] adyndaky Döwlet baýragynyň eýesi.

Gurbannazar Ezizow [[1940]]-njy ýylyň 1-nji martynda [[Aşgabat]] saherinin [[Büzmeýin]] obasynda eneden bolýar. [[1948]]-nji ýylda mekdebe barýar we [[1959]]-njy ýylda [[Aşgabat]] [[şäherindäki]] 29-njy orta mekdebi tamamlaýar. Şol ýyl [[Türkmen]] döwlet uniwersitetiniň filologiýa fakultetine okuwa girýär. Uniwersiteti [[1964]]-nji ýylda tamamlaýar we Çagalar [[edebiýat]]ynyň birleşen neşirýatynyň redaksiýasyna işe iberilýär. Şol ýylam goşun gullugyna çagyrylýar. 1965-nji ýylda gullugy tamamlap geleninden soň, 1970-nji ýyla çenli “Edebiýat we sungat” gazetiniň poeziýa (şygyrýet) bölüminiň müdiri bolup işleýär. 1972-nji ýyldan ömrüniň ahyryna çenli [[Türkmenistan]] [[Ýazyjy]]lar birleşiginde edebi geňeşçi bolup işleýär.
Gurbannazar Ezizow [[1975]]-nji ýylyň 29-njy sentýabrynda [[Turkmenbaşy]]da ýaş ýazyjy-şahyrlaryň bütinsoýuz duşuşyklary wagtynda [[Gazanjyk]] obasynyň ýanyndaky şossede tragiki ýagdaýda (sowet esgeri tarapyndan atylyp öldürilýär) aradan çykýar. Onuň bilen bilelikde [[Moskwaly]] şahyr [[Wasiliý Şabanow]] we türkmen şahyry [[Ýuriý Rebinow]] hem aradan çykýar.Onuň dört gyzy we bir ogly bar.
<p>

==Gosgulary==
*[[Guyz]]
*[[MAGISTRAL]]
*[[SÖÝGI]]

[['''GURBANNAZAR EZIZ'''
(1940-03-01-1975-09-30)

Gurbannazar Eziz – XX asyrda ýaşap geçen iñ beýik türkmen şahyrydyr. Geçen asyryñ türkmen poeziýasynyñ jemlerinden gürrüñ açylanda, muny fakt hökmünde aýtsa bolar.
Bahar meýlisinde çyksañ seýrana,
Türkmen sährasynyñ aldyr gülleri.
diýip başlanýan şahyrana setirleri biziñ ilde bu gün bilmeýän ýok bolsa gerek. Eýse, Gurbannazar Ezizi döwüredeş türkmen şahyrlaryndan tapawutlandyrýan belentlik nämede? Nämüçin onuñ poeziýasy könelmän, gaýta ýyl geçdigiçe täzelenip, äpet gomlary böwüsýän gämi dek iñ çylşyrymly döwürleriñ üstünden özüne öñe ýol salýar? Bu ýerde nähili syr bar? Meger, ol syr şahyryñ añrybaş inçe, näzik duýgulara, ussat suratkeşlige, çeperçilige, gunt ýaly akyla ýugrulan döredijiligi bilen öz şahyrana ömrüniñ ajaýyp sazlaşygynda bolsa gerek. 

Poeziýada bir ýowuz düzgün bar: diñe gowy goşgy ýazana çyn şahyr diýilmeýär. Arzyly belentlige ýetmek üçin döredijiligiñ ömrüñ bilen sazlaşmaly. Ömrüñ döredijiligiñe mynasyp bolmaly. Başgaça bolsa, şahyryñ sepi açylýar. Arkasynda şahyryñ şahsyýeti dagyñ gaýasy dek howalanyp durmadyk setirler her niçe ussatlyk bilen ýazylsa-da, ahyr netijede diñe özbaşyna alnan şowly eserler bolup galýar we bütewi şahyrana ömri döredip bilmeýär. Gurbannazar bu hakda şeýle diýýär:
Şahyr bolmaz ulus-ili güýmänler,
Adamlary özgerdýänler şahyrdyr.
Gynansagam, ençeme şahyrlaryñ edebi döredijiligi bilen şahsyýeti sazlaşanok. Çuññur zehin bilen arassa şahsyýetiñ sazlaşmadyk ýerinde bolsa, hakyky poeziýa ýokdur. Şonsuz iñ zehinli şahsyýetler-de, çyn şahyr däl-de, eýse köplenç diñ şowly setirleriñ, eserleriñ awtory hökmünde ýatda galýarlar, şondan ýokary galyp bilmeýärler. Bu rehimsiz ykbal XX asyrda onlarça türkmen şahyrlarynyñ başyndan indi. Ýowuzam bolsa, bu düzgüne adalatsyz diýip bolmaz. Ol hakyky poeziýa bilen ýönekeý döredijiligiñ, çyn şahyr bilen senetçiniñ arasyny açýar. Belent şahsyýet belent döredijilik bilen aýratyn şowly sazlaşanda, çyn şahyr dogulýar we ol milletiñ göz-guwanjyna öwrülýär. Beýle şahyra türkmenler ”hakdan içen” diýýärler.
  
Gurbannazar Eziz – hakdan içen şahyr, ýagty şahsyýet. Barlygynda-da, ýoklugynda-da, ol öz töweregine ýagtylyk eçilýär. Onuñ arassa şahsyýeti edil Magtymguly Pyragynyñ, Keminäniñ, Mollanepesiñ, Seýdiniñ, Zeliliniñ we beýleki klassyklarymyzyñ beýik şahsyýetleri kimin türkmen milletini birikdiriji sagdyn ruhy sütünleriñ biridir. Onuñ poeziýasy bilen ömri edil dutardyr gyjak kimin inçeden goşulýar. Onuñ ömri poeziýasyna, poeziýasy-da ömrüne meñzeş, bu beýik sazlaşyk hem türkmeniñ XX asyrdaky iñ beýik şahyryny berdi. Gurbannazar Eziz bize türkmen topragy, onuñ tebigaty, adamlary hakynda iñ ýürekdeş, iñ näzik setirleri miras goýdy. Gurbannazardan soñky türkmen poeziýasy ondan öñki poeziýadan düýpgöter tapawutly. Çünki ol XX asyrda türkmen poeziýasynyñ äheñini, ugruny, ruhuny täzeledi, ony täze bir döwrebap belentlige göterdi.
Neneñ oñat!
Şol ýagyşlar ýagyp ýör,
Şol güller gülleýär türkmen düzünde.
Şahyr söýgi setirlerni ýazyp ýör,
Senem ýaşap ýörsüñ ýeriñ ýüzünde!
diýen ýaly müñlerçe ýürekdeş setirler, täzeçe şahyrana äheñ şahyryñ özünden soñkulara nusga hem talapkär ülñi boldy. Magtymguludan iñ bolmanda birnäçe setiri ýatdan bilmeýän türkmeniñ bolmaýşy ýaly Gurbannazar Ezizden birnäçe setiri bilmeýän turkmeni hem indi tapmak kyn. Ol tragiki ýagdaýda, iñ ýokary perdede üzülen gysga şahyrana ömründe türkmen edebiýatyny, öz ilini täze belentlige göterip bildi. Türkmen ili hem öz hakdan içen şahyr oglunyñ mährem keşbini, onuñ akyla hem duýga deñ derjede ýugrulan näzikden agras poeziýasyny öz ýüregine hemişelik ýazdy. 

Bu günki Türkmenistanda Gurbannazar Eziz, Berdi Kerbaba ýaly beýik ýazyjy-şahyrlaryñ sarpasynyñ tutulmazlygy, olaryñ ýaşan mukaddes ojaklarynyñ döwlet tarapyndan eden-etdilik bilen ýumrulmagy Türkmen iliniñ erkiniñ entek öz elinde däldigini görkezýär.

Ak Welsapar, ýazyjy
]]
